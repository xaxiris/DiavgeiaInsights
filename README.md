# Diavgeia Insights

## Σύντομη Περιγραφή
Η εφαρμογή που σχεδιάζουμε να υλοποιήσουμε (DiavgeiaInsight) , θα προσπαθήσει να βελτιώσει την υπάρχουσα κατάσταση, παρέχοντας σε όλους τους χρήστες τη δυνατότητα να κάνουν μια σειρά από ερωτήματα  στα δεδομένα της Διαύγειας (κυρίως σε αποφάσεις Δαπανών) είτε προκαθορισμένα (πχ. ποσά δαπανών σε συγκεκριμένο φορέα ανά μήνα ή ανά ΑΦΜ προμηθευτή) ή μέσω ενός πίνακα επιλογών με επιλογείς (checkbox/drop down menu κτλ).

Το πρόγραμμα θα μπορεί να εξάγει στοιχεία οπτικά με μορφή διαγραμμάτων ή ακόμα και μέσω αρχείων λογιστικών φύλλων (Office Excel ή Libre/OpenOffice Calc), όπου αυτό είναι εφικτό.

Θα ληφθεί μέριμνα στο σχεδιασμό της εφαρμογής ώστε να μπορεί να επεκταθεί σε ότι αφορά τα ερωτήματα που μπορεί να εμφανιστούν, για παράδειγμα ένα πιο πολύπλοκο ερώτημα ή σε περίπτωση που αλλαχτεί κάτι στο API της Διαύγειας.

## Που απευθύνεται

Το προτεινόμενο έργο καλύπτει τον τομέα Δημόσια Διοίκηση-Τοπική Αυτοδιοίκηση των Θεματικών Περιοχών των Μονάδων Αριστείας και απευθύνεται πρακτικά σε όλους τους πολίτες που θέλουν να βρουν περισσότερες πληροφορίες για την Δημόσια Διοίκηση και τις αποφάσεις που τον αφορούν. 
Χαρακτηριστικά όμως μπορεί να χρησιμοποιηθεί από : 

  * Τους ίδιους τους δημόσιους φορείς, για τον έλεγχο των δαπανών τους και την πρόοδο του προϋπολογισμού τους.
  * Προμηθευτές, ελέγχοντας τις δαπάνες που γίνονται υπέρ ανταγωνιστών τους ή την πρόοδο διαγωνισμών και προμηθειών.
  * Πολίτες, που θέλουν να έχουν καλύτερη εικόνα για τα οικονομικά της Δημόσιας Διοίκησης
  * Ελεγκτικούς μηχανισμούς Δημόσιας Διοίκησης σε οποιοδήποτε επίπεδο, για να μπορούν να εξάγουν γρήγορα και εύκολα στοιχεία.
  
## Η Δι@υγεια

Το 'Πρόγραμμα Δι@υγεια' ή απλά Διαύγεια, δημιουργήθηκε το 2010 με το νόμο 3861/2010, έχοντας σαν στόχο την επίτευξη της μέγιστης δυνατής δημοσιότητας της κυβερνητικής πολιτικής και της διοικητικής δραστηριότητας, τη διασφάλιση της διαφάνειας και την εμπέδωση της υπευθυνότητας και της λογοδοσίας από την πλευρά των φορέων άσκησης της δημόσιας εξουσίας.
 
Αποτελεί πλέον ένα πολύ σημαντικό κομμάτι του δημοσίου και δίνει στον πολίτη τη δυνατότητα να δει  αποφάσεις από διάφορους οργανισμούς και φορείς του δημοσίου, από ένα απλό οργανόγραμμα και τυπικές αποφάσεις μετακίνησης προσωπικού, έως και δαπάνες εκατομμυρίων για προμήθειες. Μέχρι την ημερομηνία σύνταξης του παρόντος υπάρχουν σύμφωνα με τη σελίδα της Διαύγειας [2], περίπου 15.300.000 αναρτήσεις αποφάσεων, σε διάστημα περίπου 5 ετών. Ο πραγματικά μεγάλος όγκων πληροφοριών μαζί με την οργάνωση της ιστοσελίδας, που βασίζεται μόνο στην εμφάνιση των δεδομένων, μας δυσκολεύουν στην αξιοποίηση και την ανάλυση τους.

Τον Ιούνιο του 2014 παρουσιάστηκε η δεύτερη έκδοση, η Διαύγεια ΙΙ, που παρόλο βελτιώνει το μηχανισμό αναζήτησης, δεν παρέχει στοιχεία ανάλυσης των δεδομένων, ή εκτεταμένα κριτήρια αναζήτησης.

Το κενό αυτό έχουν έρθει να καλύψουν και άλλα Project όπως η ΥπερΔι@υγεια και το PublicSpending.net, με διαφορετικές προσεγγίσεις το καθένα, αλλά πάλι τα κριτήρια αναζήτησης αποφάσεων (κυρίως δαπανών) και η εμφάνιση στοιχείων είναι περιορισμένη.

> Το έργο έχει εγκριθεί για Ενίσχυση Έργων Ανοιχτού Λογισμικού από την [ΕΕΛ/ΛΑΚ](https://ellak.gr/)
